# Kolektivní případová konzultace

Kolektivní případová konzultace umožňuje danou otázku či problém \(„případ“\) řešit pomocí znalostí a vědění celé skupiny.  Každý účastník postupně dostává v rámci rychlých poradních koleček možnost požádat o pomoc a okamžitě dostane radu od dvou dalších účastníků. Takovéto konzultace s kolegy \(„peer-to-peer coaching“\) pomáhají nacházet praktická řešení, kreativní pohledy a nové přístupy. Jde o jednoduchý a efektivní způsob, jak nabídnout coaching a podporu jednotlivcům i mimo klasické formální komunikační kanály.  
****

### **Nastavení místnosti a velikost skupiny**

Pro kolektivní případové konzultace by účastníci měli být ve [skupinových místnostech](../../funktionalitaeten/bigbluebutton/breakout-gruppenraeume.md) alespoň po třech \(možné jsou i skupiny po čtyřech, účastníků musí být hlavně více než dva\). Pokud chcete probrat více jednotlivých případů, měla by skupina zůstat pohromadě i po výměně rolí, aby každý ve skupině mohl představit svůj „případ“ i poskytnout radu.

### **Realizace**

Jedna osoba jakožto „předkladatel případu“ popíše svůj problém či otázku, ostatní si její případ vyslechnou a společně o něm diskutují a konzultují jej. Na konci předkladatel z jejich diskuze vyvodí závěry a zároveň dá rádcům krátkou zpětnou vazbu. Potom si úlohy vymění – předkladatel případu se stane rádcem a opačně. Díky rozdělení rolí můžete postupně probrat více případů a zažít při tom změnu perspektivy – nejdříve žádat o rady a následně být rádcem.

Jeden případ trvá cca 25 minut a průběh lze rozdělit v zásadě do 4 kroků:

1. Předkladatel případu představí rádcům své téma. Ti si zatím nechají vypnuté mikrofony, pozorně poslouchají, případně si dělají poznámky. \(5 minut\)
2. Rádci kladou předkladateli doplňující otázky. \(5 minut\)
3. Předkladatel případu si vypne mikrofon. Rádci si vyměňují názory na případ. Předkladatel pozorně poslouchá a případně si dělá poznámky. \(10 minut\)
4. Předkladatel se znovu zapojí, provede shrnutí a poskytne zpětnou vazbu k tomu, co slyšel. \(5 minut\)

{% hint style="info" %}
Důležité je předem určit osobu časoměřiče, který bude na mobilu sledovat dobu určenou pro jednotlivé fáze \(v ideálním případě kroky vizualizujete ve sdíleném dokumentu\).
{% endhint %}

