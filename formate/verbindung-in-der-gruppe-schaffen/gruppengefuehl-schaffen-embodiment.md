# Vytvořte skupinový pocit: sebeuvědomění

Zejména v online prostředí je důležité, abychom si znovu a znovu připomínali, že jsme lidé – a nikoliv jen dlaždice na obrazovce. Krátké cvičení na podpoření bdělosti a sebeuvědomění, které vytvoří atmosféru skupinové sounáležitosti, může s energií v místnosti udělat zázraky a navodit pocit propojení překonávající fyzické hranice. Lze ho využít jak na začátku programu, tak i k uvolnění v průběhu setkání. Pro jeho úspěch je vždy naprosto zásadní klidné a rozvážné vedení moderátora.

### **Nastavení místnosti a velikost skupiny**

Formát se nejlépe hodí pro skupinu, kde si mohou všichni zapnout kamery – tedy do 40 účastníků ve společné [seminární místnosti](../../funktionalitaeten/rooms/#raumtyp) s [videokonferencí](../../funktionalitaeten/veranstaltungen-erstellen.md). Během cvičení by mikrofony měly zůstat vypnuté, na konci je lze zapnout pro skupinové sdílení pocitů.

### **Realizace**

Cvičení je potřeba vhodně uvést a účastníky na něj naladit. Vzhledem k tomu, že se jedná o meditativní formát, je dobré otevřeně zmínit, že není potřeba mít žádné vnitřní zábrany, a účastníky navnadit na objevnou cestu. Když cvičení představíte jako „malý experiment“, můžete tím vzbudit jejich zvědavost. Důležité je také zdůraznit, že nejsou potřeba žádné předchozí zkušenosti. Účastníky byste měli ujistit, že je celým cvičením povede moderátor a že chvílemi bude úplné ticho. Komu by to bylo nepříjemné, ten si může vypnout kameru. Účastníci by se měli soustředit jen sami na sebe a nechat se překvapit \(a možná překvapí i sami sebe\)!

Cvičení lze uvést následujícím způsobem, který lze podle potřeby upravit. „Instrukce“ by měl moderátor přednášet klidným hlasem a mezi jednotlivými kroky by mělo být vždy několik vteřin ticho. 

1. Pohodlně se usaď.

2. Zhluboka dýchej. \(dvakrát\)

3. Vnímej, jak gravitace táhne tvoje tělo, nohy, pánev \(atd.\) k zemi.

4. A teď se soustřeď jen na svou hlavu. Jaké v ní máš myšlenky? \(počkejte minimálně 15 vteřin\)

5. Co cítíš v břiše? Rozrušení, klid, napětí, smutek, naději? \(počkejte minimálně 15 vteřin\)

6. Zhluboka se nadechni a vydechni a vnímej celé své tělo. \(dvakrát\)

7. Vrať se myšlenkami zpátky do místnosti a otevři oči.

8. Vnímej, kde jsi. Co se ti v tvém okolí líbí? Rozptyluje tě něco? \(počkejte pár vteřin\)

9. Teď se podívej na obrazovku na ostatní \(příp. opět zapnout kamery\). Podívej se, kde jsou ostatní. Kde bys chtěl\(a\) být ty? 

10. Vstaň a postav se přímo před kameru. Natáhni ruce doprava a doleva. Rukama se teď dotýkáš ostatních.

11. Stiskni nejdřív levou ruku, pak pravou. Teď jsou obě ruce pevně stisknuté. \(Tady můžete chvíli počkat, nebo účastníky vyzvat, aby pohybem rukou vytvořili vlnu.\)

12. Na závěr všichni najednou stisknou obě ruce a těší se, že spolu v téhle skupině stráví den \(pokud všichni souhlasili, můžete udělat snímek obrazovky a později jej sdílet\).

13. Všichni se opět posadí. Pak účastníky požádejte, aby v plénu s ostatními stručně sdíleli, jak cvičení vnímali. Sdílení může proběhnout v „popcornovém“ formátu, tedy kdo chce něco říct, ten mluví. Když někdo nic sdílet nechce, tak to také nevadí. Na konci všem poděkujte, že se s vámi na tuto cestu vydali!

