# Odborná diskuze: akvárium s experty

U složitějších témat je potřeba vícero různých pohledů. Proto můžete přizvat odborníky, kteří se vzájemně mezi sebou a s účastníky podělí o své znalosti. Formát akvária s experty \(v angličtině „User Experience Fishbowl“ nebo zkráceně „UX-Fishbowl“\) umožňuje zapojit do diskuze i hlasy účastníků a dělá z nich aktivní spolutvůrce celé akce.

### **Nastavení místnosti a velikost skupiny**

Pro tento formát je zapotřebí vytvořit místnost, ve které si může více lidí podle potřeby zapínat kameru. Formát tedy lze využít pouze pro skupiny o maximálně 40 účastnících \(pro větší skupiny je tato metoda stejně nevhodná\).  
  
Pokud byste chtěli zorganizovat odbornou diskuzi pro větší publikum, můžete samozřejmě udělat „normální panelovou diskuzi“, ve které budou pozvaní odborníci hovořit o daném tématu a jejich rozhovor se bude streamovat publiku v jiné místnosti. Takové řešení můžete technicky zrealizovat úplně stejně jako přednášku, pouze s tím rozdílem, že „přednášejícím“ bude celý panel odborníků.  


### **Realizace**

Akvárium s experty, které vychází z analogové verze tohoto formátu vyvinutého společností [Liberating Structures](https://liberatingstructures.de/liberating-structures-menue/user-experience-fishbowl/), má svoje specifika, umožňuje totiž účastníky průběžně rychle zapojovat interaktivním způsobem do diskuze s odborníky. Oproti klasickému akváriu, při němž se v místnosti často nechává jedna neobsazená židle, na kterou si účastníci spontánně sedají, když se chtějí zapojit do diskuze, se při této verzi střídá panelová diskuze a interakce s účastníky. Na tyto přechody by měl moderátor na začátku formátu upozornit a zároveň by měl uvést, že řečníky přeruší, pokud by se pouštěli do příliš dlouhých monologů.

Formát může na první pohled působit složitě, ale pokud jej účastníkům správně vysvětlíte, může pomoci zprostředkovat živou a autentickou diskuzi \(přizvané experty je předem nutné upozornit, že se nejedná o klasickou panelovou diskuzi\). Na začátku je dobré, aby moderátor jasně popsal fungování formátu, kdy ve vnitřním kruhu sedí odborníci a ve vnějším kruhu účastníci/hosté. Moderátor vždy sleduje čas, který je rozdělen na části vyhrazené pro příspěvky vnitřního a pro příspěvky vnějšího kruhu. V průběhu diskuze se jednotlivé časové úseky postupně zkracují.

Na začátku moderátor \(ideálně po dohodě s pozvanými odborníky\) představí otázku, ke které se vyjádří nejdříve odborníci, z nichž každý přednese krátký úvodní příspěvek. Hovoří tedy vnitřní kruh a ostatní poslouchají. Zde je důležité, aby jednotlivé příspěvky nebyly delší než 2–3 minuty, protože monology jsou pro posluchače v online prostředí obzvláště náročné.

{% hint style="info" %}
**Tip:** Moderátor může ohlásit, že spustí odpočítávání času na mobilu, takže všichni uslyší, až vymezená doba uplyne.
{% endhint %}

Poté, co všichni odborníci přednesou svůj úvodní příspěvek, přichází na řadu vnější kruh. Moderátor oznámí, že všechny rozdělí do menších skupin do tzv. [skupinových místností](../../funktionalitaeten/bigbluebutton/breakout-gruppenraeume.md). Účastníky lze do jednotlivých místností přiřadit přetažením \(funkce drag-and-drop\). Důležité je účastníkům vysvětlit, že musí přijmout pozvánku do dané skupinové místnosti a že hlavní místnost zůstane dočasně nevyužitá. Odborníky by měl moderátor přesunout do zvláštní místnosti, aby tam mohli nerušeně pokračovat v diskuzi. To pro ně má přidanou hodnotu v tom, že se mohou mezi sebou bavit v důvěrném prostředí, aniž by je slyšel kdokoliv zvenčí.

Moderátor by měl před začátkem práce ve skupinách vysvětlit, že v každé místnosti bude 4 až 5 osob, které povedou nemoderovanou diskuzi \(velikost skupin lze upravit podle počtu účastníků, celkem je možné vytvořit maximálně 8 skupinových místností\). Otázky a komentáře, které vzejdou z diskuze ve skupinách, je potřeba následně sdělit odborníkům z vnitřního kruhu. Je dobré v každé skupině určit jednu osobu, která výstupy v hlavní místnosti přednese. Pro diskuzi ve skupinách je ideální připravit několik návodných otázek: „Prodiskutujte ve skupině, co právě zaznělo v panelu. Co vás nejvíce zaujalo? Překvapilo vás něco? Co pro vás bylo nové? Na co byste se chtěli odborníků zeptat?“ Návodné otázky lze upravit podle konkrétního tématu diskuze.

{% hint style="info" %}
**Tip:** K prolomení počátečního ticha mohou pomoci například pravidla jako „Začíná osoba s nejdelšími vlasy“. Zbytek diskuze už si pak skupina určitě zvládne zorganizovat sama.
{% endhint %}

Diskuze ve skupinkách by měla trvat alespoň 10, v ideálním případě pak 15 minut. Souběžně probíhá i diskuze ve vnitřním kruhu \(tzn. mezi odborníky\).

Po 10 nebo 15 minutách by práce ve skupinách měla skončit a všichni by se měli přesunout zpět do hlavní místnosti. Nyní moderátor vyzve jednotlivé skupiny, aby představily své otázky a komentáře, a oznámí, že všechny příspěvky z publika následně roztřídí a ve strukturované podobě shrne. Poté následuje další kolo diskuze odborníků ve vnitřním kruhu.  
  
Účastníci mohou své příspěvky postupně prezentovat nejrůznějšími způsoby – mohou se hlásit o slovo nahodile \(„popcornová metoda“\), přihlašovat se do elektronického seznamu řečníků nebo otázky a komentáře zasílat písemně. Více se o těchto možnostech dočtete v popisu otázek a odpovědí v části [přednáška](fishbowl.md).   
  
Moderátoři následně otázky a komentáře vnějšího kruhu shrnou a požádají experty ve vnitřním kruhu, aby na jednotlivé body zareagovali v rámci dalšího kola své diskuze. Reakce neprobíhají klasickým způsobem otázka–odpověď, ale odborníci se spíše společně nahlas zamýšlejí nad tím, co bylo řečeno. I zde je potřeba dbát na čas \(ideální je cca 10 minut, podle živosti diskuze i o něco déle\). Následně se opět formou práce ve skupinách zapojí vnější kruh.  
  
Střídání mezi vnitřním a vnějším kruhem lze provést tolikrát, kolikrát to dovolí délka celého formátu. Vnější kruh by však měl dostat alespoň dvě příležitosti diskutovat a obohatit debatu vnitřního kruhu o vlastní impulzy.

{% hint style="success" %}
Velice dobré je také dát vnitřnímu kruhu před oficiálním koncem celého formátu možnost zformulovat závěrečné stanovisko.
{% endhint %}

### **Technické tipy pro online akvárium**

* **Uspořádání** [**skupinových místností**](../../funktionalitaeten/bigbluebutton/breakout-gruppenraeume.md) **pro vnitřní a vnější kruh:** V době, kdy účastníci diskutují ve skupinách, by měli mít experti možnost debatovat mezi sebou v samostatné místnosti. Do konkrétních místností můžete všechny účastníky přesouvat přetažením \(funkce drag & drop\). Doporučujeme, aby přiřazování zajišťovala technická podpora, zatímco [moderátoři](../../funktionalitaeten/bigbluebutton/moderator-innen-rechte.md) budou vysvětlovat, jak má diskuze ve skupinách fungovat. Případně lze využít také funkci náhodného přiřazení. V takovém případě je ale zapotřebí experty následně přesunout tak, aby byli ve vlastní skupinové místnosti. Hlavní místnost pro jejich nerušenou diskuzi nedoporučujeme, protože zde odborníci nemají jistotu soukromí – pořád sem mají přístup moderátoři a může se sem neplánovaně připojit i někdo z účastníků.
* **Návodné otázky pro zapojení vnějšího kruhu:** Návodné otázky je nejvhodnější napsat do [chatu](../../funktionalitaeten/bigbluebutton/interaktion.md) hlavní místnosti, do které se účastníci mohou podívat i v době, kdy jsou ve skupinové místnosti. 
* **Zapojení vnějšího kruhu:** Vnější kruh se zapojí opakovaně formou diskuze ve skupinách o 4 až 5 účastnících. Mějte na paměti, že celkem lze vytvořit maximálně 8 skupinových místností. V každé z nich se vždy setká nová skupina účastníků, takže byste v časovém plánu měli pokaždé počítat s minutou nebo dvěma na to, aby se účastníci mohli vzájemně krátce představit, než se pustí do diskuze o daném tématu.

{% hint style="warning" %}
Důležité upozornění: V době zapojení vnějšího kruhu zůstává vnitřní kruh vždy v samostatné skupinové místnosti!
{% endhint %}

